### দাম বাড়ে কেন?

---

> A policy is a temporary creed liable to be changed, but while it holds good it has got to be pursued with apostolic zeal.
>
> -- Mahatma Gandhi

মিলিটারি একাডেমীতে প্রচন্ড চাপে অর্থনীতির ক্লাস পুরোপুরি না বুঝলেও তিনটা জিনিস একেবারে পরিস্কার। মানে ফকফকা পরিস্কার। ডিমান্ড আর সাপ্লাইয়ের গল্প। ক. দাম বাড়ে কেন? বাজারে সরবরাহ না থাকলে। আর? ওটার বিকল্প তৈরী না হলে। খ. দাম কমে কিভাবে? সরবরাহ বাড়লে। সরবরাহ বাড়ে কেন? চাহিদা বাড়লে। মানে চাহিদা বাড়লে সরবরাহ বাড়বে। উত্পাদনও বাড়বে। যতো বেশি বাড়বে উত্পাদন – দাম কমবে ইউনিট প্রতি। ইকোনমি অফ স্কেলের খেলা। মোবাইলের দাম কমছে কিভাবে?

দশ বিশ লাখ পিস অর্ডার না পেলে উত্পাদনে যায় না প্রোডাকশন হাউসগুলো। একই ফোন বাংলাদেশে বিক্রি হচ্ছে মডেল ‘ক’ নাম দিয়ে। ভারতে হয়তোবা ‘খ’, চীনে ‘গ’ নামে। কয়েকটা দেশের অর্ডারের ভিত্তিতে লাখ পিস বানাচ্ছে ওই ম্যানুফ্যাকচারিং কোম্পানি। আমার লোকাল ব্র্যান্ডের ফোনটা নিয়ে কষ্টে ছিলাম অনেকদিন। হার্ডওয়্যার ভালো। তবে হাজারো ‘ব্লটওয়ার’ মানে অদরকারী সফটওয়্যার দিয়ে ‘রম’টা ছিলো ভর্তি। পরে কনকা’র একটা মডেল, বিক্রি হয় চীনে – ‘কাস্টম রম’ যোগাড় করে চালাচ্ছি সেটা। ওই একই ফোন চলছে নানা নামে। চলছেও কয়েকটা দেশে। দাম কমবে না মানে? গ. ডিমান্ড বাড়ানোর গল্পটা শিখেছি সিঙ্গাপুর থেকে। শেখাবো সবাইকে। নাহলে ডটের মতো এই ছোট দেশটাতে – দশটার কাছাকাছি সাবমেরিন ক্যাবল সিস্টেম থাকে কি করে?

ইন্টারনেট কিন্তু ব্যতিক্রমী কিছু নয়। এটাও আমের মতো আরেকটা প্রোডাক্ট। এর দাম কমাতে বাড়াতে হবে সরবরাহ। আর সরবরাহ বাড়াতে তৈরী করতে হবে চাহিদা। তাহলে দাম কমছে না কেন? আমাদের দেশে চাহিদা নেই? এটা বললে তো মার খাওয়ার যোগাড় হবে। এমুহুর্তেই। এনালাইসিস ম্যাসন বলে নামকরা একটা কনসাল্টিং কোম্পানিতে চাকরি করতো আমার এক মার্কিন বন্ধু। সে ওই কোম্পানির একটা রিপোর্ট নিজে কিনে পাঠিয়েছিলো আমাকে। মুরগী আর ডিমের গল্প। ইন্টারনেটের প্রসার বাড়লে বাড়ে দেশের জিডিপি। আবার দেশের জিডিপি বাড়লে সচ্ছলতা বাড়ে মানুষের। তখন ইন্টারনেট কিনতে পারে মানুষ। তাহলে মানুষ ইন্টারনেট কিনবে টাকা আয় করার জন্য – নাকি সচ্ছলতা বাড়লে কিনবে ইন্টারনেট? মানে – এটা একটা সাইকেল। তবে সেটার জন্য ডিমান্ড আর সাপ্লাইয়ের দিকগুলো বোঝা জরুরি।


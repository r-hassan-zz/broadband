### ক্রিটিকাল ইনফ্রাস্ট্রাকচার

---

> But let me tell you what happens when regulations go too far, when they seem to exist only for the purpose of justifying the existence of a regulator. It kills the people trying to start a business.
>
> -- Marco Rubio

‘ক্রিটিকাল ইনফ্রাস্ট্রাকচার’ জিনিসটা কি? যে ইনফ্রাস্ট্রাকচারটার কোনো বিকল্প নেই। সেটা প্রাইভেট সেক্টরেও নেই। অনেক দেশের রেগুলেটরি ভাষায় এটার নাম ‘বটলনেক’ ইনফ্রাস্ট্রাকচার। মানে ‘গলাচিপা’ টেলিযোগাযোগ কাঠামো। আপনি সাধারণ ব্যবহারকারী হিসেবে ওটার বিকল্প পাচ্ছেন না সরকারের নীতিগত সিদ্ধান্তের কারণে। যেমন, সাবমেরিন ক্যাবল ল্যান্ডিং স্টেশন। অথবা, বিটিসিএলের ঢাকা থেকে কক্সবাজার ল্যান্ডিং স্টেশন পর্যন্ত ফাইবার অপটিক নেটওয়ার্ক। ক্যাবল ল্যান্ডিং স্টেশন সরকারীভাবে আছে ওই একটাই। নেই বেসরকারী ল্যান্ডিং স্টেশন। একারণে এটা ক্রিটিকাল ইনফ্রাস্ট্রাকচার। আর সেকারণে এগুলোর দাম ধরা হয় কস্ট বেসড। লাভ বা ক্ষতির বিষয় নয়, ওই প্রোডাক্টটা তৈরী করতে যা খরচ পড়েছে সেটাই নিতে হবে ওর থেকে সার্ভিস নেয়া কোম্পানিগুলো থেকে। মুনাফা নয়। কারণ এটার বিকল্প নেই কোন। এখানের উদাহরণে আসবে আইএসপিগুলো।

অনেক দেশে সরকার ক্রিটিকাল ইনফ্রাস্ট্রাকচার খুলে করে দেয় প্রথমে। বিকল্প তৈরির স্বার্থে। প্রতিযোগিতাই নামিয়ে আনবে দাম। সরকারী কোম্পানিগুলো লাভ ক্ষতির হিসেব অতটা দক্ষতার সাথে করতে পারে না বলে ওখানে চালানো হয় ‘ডিউ-ডিলিজেন্স’ টুল। মানে আক্ষরিক অর্থে ওর ব্যালান্স শিট আর কি কি আছে তা সরেজমিনে দেখে নির্ধারণ করা হয় কোম্পানিগুলোর মূল্যমান। ব্যবসার ইনভেস্টমেন্টের দিকে না তাকিয়ে একটা ‘ইনক্রিমেন্টাল ফরওয়ার্ড লুকিং কস্ট’ ধরে প্রোডাক্টের দাম নির্ধারণ করে রেগুলেটর। আমাদের মতো দেশগুলোতে ইন্টারনেট ব্যান্ডউইডথের দাম এখনো কমানো হয় রাজনৈতিকভাবে। তার মানে এই নয় যে ‘কস্ট মডেলিং’ সম্ভব হচ্ছে না বলে এই পথ।

অনেক চেস্টা চরিত্র করে সাবমেরিন ক্যাবলের বিকল্প হিসেবে ইন্টারন্যাশনাল টেরেস্ট্রিয়াল ক্যাবল লাইসেন্সটা ড্রাফট শুরু করেছিলাম। নীতিগতভাবে আলাদা সাবমেরিন ক্যাবল আর টেরেস্ট্রিয়াল লাইসেন্সের পক্ষপাতী নই আমি। পানি না ডাঙ্গা দিয়ে যাবে ক্যাবল – সেটা নির্ধারণ করবে না লাইসেন্সের প্রকৃতি। তবে প্রাইভেট সেক্টরে সাবমেরিন না আসায় বিকল্প তৈরীর একটা চেষ্টা। ফলাফল, ভয়াবহ! এক বছরেই দাম কমিয়ে নিয়ে এসেছে অর্ধেকে। সাবমেরিন ক্যাবল যা দেয়, তারা দেয় অর্ধেক রেটে। বেসরকারী কোম্পানিগুলো কস্ট মডেলিংয়ের ডাটা দিলেও সরকারী কোম্পানি থেকে পাওয়া দুস্কর। একতরফা দোষ দেয়া যাবে না তাদের। এটা আমাদের কালচারাল ইস্যু। দক্ষতার দাম দিতে শুরু করিনি আমরা। এখনো।


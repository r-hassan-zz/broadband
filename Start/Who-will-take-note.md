### নোট নেবে কে?

---

> The highest patriotism is not a blind acceptance of official policy, but a love of one’s country deep enough to call her to a higher plain.
>
> -- George McGovern

ইন্টারনেট নিয়ে মানুষের অনেকটাই বিভ্রান্তি আছে – দাম নিয়ে বিশেষ করে। তবে সেটা নিয়ে কম কথা হয়নি। হাজারো নিয়ম আর শর্টকাট নিয়ে কথা বলছেন অনেকে। শতাধিক ফোরামে। বোদ্ধাদের সাথে কেন জানি মনের মিল হচ্ছে না নীতিনির্ধারকদের। তবে বেসিক গল্পটা না জানার কারণে সমস্যা হচ্ছে বুঝতে। সমস্যা একটাই। ব্রডব্যান্ড মানে ইন্টারনেট নিয়ে গ্র্যাজুয়েশন অথবা পোস্ট-গ্র্যাজুয়েশনের সমস্যা নিয়ে আলাপ করছি ফোরামে। সবাই মিলে। মজার কথা – পড়া হয়নি প্রাথমিক ক্লাসগুলোই। কেউ জানিনা ব্রডব্যান্ড একোসিস্টেমটা কি? সমস্যা সমাধানে তাই নির্দেশনা আসছে ফ্রান্সের রানীর মতো। ভাত খেতে পাচ্ছে না জনগণ? পোলাও খেলেই তো পারে। বলতে দ্বিধা নেই, আমিও দিয়েছি এধরনের নির্দেশনা। শুরুর দিকে। আবার, ফল্টলাইনগুলো চোখে পড়ছিল বেশি করে – বিশেষ করে শেষের দিকে। সাত বছর তো কম সময় নয়।

বইটা লিখছি কিছুটা দায়বদ্ধতা থেকে। বিটিআরসির সাত বছরের অভিজ্ঞতা মাথায় নিয়ে ঘোরার অন্তর্জালা থেকে মুক্তি পেতে এ ব্যবস্থা। নোটবই সেনাবাহিনীতে পোশাকের অঙ্গ হবার ফলে মিস করিনি খুব একটা। জিম রনের অমোঘ ‘নেভার ট্রাস্ট ইয়োর মেমরী’ বাণীটা খুব একটা বিচ্যুতি আনতে পারেনি ‘নোট টেকিং’য়ে। এখন যুগ হচ্ছে ‘গুগল কীপ’ আর ‘এভারনোটে’র। হাতির স্মৃতি বলে কথা – মাটিতে পড়ে না কিছুই। দেশ বিদেশের ফোরাম, যেখানে গিয়েছি বা যাইনি – হাজির করেছি তথ্য। টুকেছি সময় পেলেই। ভরে যাচ্ছিলো নোটবই। পয়েন্ট আকারে। প্রোগ্রামিংয়ের মতো পয়েন্টারগুলো লিংক করা ছিলো মাথায়। ভুলে যাবার আগেই বইয়ের ব্যবস্থা। ছয়টা বই মোটে। আগের পয়েন্টগুলোকেই ভাবসম্প্রসারণ করছি মাত্র। মাথার সাহায্য নিয়ে। ইতিহাস না লিখে এগোতে পারেনি কোন দেশ। ব্রডব্যান্ডের ‘চিটকোড’ হিসেবে ধরুন কিছুটা। ব্রডব্যান্ডে সফল দেশগুলোর ধারণা নিয়ে আমাদের আঙ্গিকে কোডটাকে ‘ক্র্যাক’ করতে চেষ্টা করেছি মাত্র\|

বিটিআরসিতে থাকার সময় অনেকগুলো কাজ হয়েছে যেগুলোর ফলাফল কিছুটা দীর্ঘমেয়াদী। আসবে ফলাফল, তবে সেগুলোর ইন্টার-ডিপেন্ডেন্সি থাকার ফলে অন্যগুলো না হওয়াতে শেষ হাসিটা হাসতে পারছে না কেউই। ইন্টারনেট নিয়ে পাবলিক কনসালটেশন হয়েছিল কয়েকটা। ইন্টারনেটের দাম নিয়েই হয়েছিলো সেই গনশুনানী। গনশুনানী মানে হচ্ছে ব্যবহারকারীর মতামতের ভিত্তিতে নীতিমালাতে সংশোধনী আনা। দিয়েছিলাম আমার আর আমার আরেক অফিসারের ইমেইল এড্রেস। মতামত দিয়ে ভরে গিয়েছিলো আমাদের মেইল বক্স। তিন হাজারেরও বেশি ইমেইল। সময় নিয়ে পড়েছিলাম। গ্রাহক তো জানবেন না রেগুলেটরি বিষয়। বা আমাদের ইন্টারনাল ডাইনামিক্স। কিসে কাজ করবে আর কিসে নয়। তারা যা চান – তাই বলেছেন ওখানে। একদম সরাসরি। সেই গনশুনানী শেষ হবার পরে আমাদের বিটিআরসি’র অফিসিয়াল পোস্টটা অনেকবার রি-পোস্ট করেন ব্লগাররা। ভরে যেতে শুরু করে আমাদের মেইলবক্স। গ্রাহকের সমস্যা কতো ধরনের আর কি কি – পিএইচডি করা যাবে। একটা নয়, কয়েকটা। শেষটা হয়েছিলো চৌদ্দটা পয়েন্ট নিয়ে। কার্যকর করা গেছে নয়টাকে। তবে গ্রাহকের ফিডব্যাক নিয়ে রি-পজিশন করার সময় এসেছে এখন।

অনেক 'কনটেন্ট' বন্ধ করতে আদেশ গিয়েছে আমার টেবিল থেকে। চেষ্টা করেছি বোঝানোর - নীতিনির্ধারণীতে বসে আছেন যারা। যুদ্ধ করেছি তবে আশি শতাংশ সময়ে ব্যর্থ হয়েছি বোঝাতে। মুক্ত ইন্টারনেটের 'ক্যারেক্টারিস্টিকস'গুলো সাধারণত: দুমড়ে মুচড়ে ফেলা হয় ও ধরনের আদেশে। ডিএনএস ট্রাফিক ব্লক থেকে শুরু করে ইন্টারনেটের আপলোড আর ডাউনলোড স্পীড পাল্টে ফেলার আদেশগুলো আমি নিজে মন থেকে মানতে পারিনি বলে সরে গিয়েছিলাম ওই সময়গুলোতে। কনটেন্ট ফিল্টারিং প্রজেক্ট ডিরেক্টর হিসেবে ব্যাপারটা  নিয়ে আলাপ হয়েছে অনেক অনেক বার। 'ফিল্টারিং' কোন সলিউশন নয়, বরং কিছুটা গাঁ বাঁচানোর সলিউশন। এতে পেছাবে দেশ। আমার ধারণায়, ব্লক করতে নেই কনটেন্ট। এতে দেশ হারাবে অনেক 'ইন্টেলিজেন্স'। মানুষই বেছে নেবে কোনটা ভালো আর খারাপ। কোনটা প্রপাগান্ডা কোনটা সত্যি, মানুষ বোঝে। ব্লকিং থেকে নজরদারী\[আমার মতের সাথে না গেলেও করছে অনেক দেশ। তবে সেটার অপব্যবহারটাই বেশি।\] অনেক কাজের।

ইন্টারনেটই পারবে এগিয়ে নিতে আমাদের। নতুন ইন্টারনেট ব্যবহারকারীরা একটু আধটু যাবেন নিষিদ্ধ জিনিসের দিকে। সেটা 'ব্লক' করলেই আকর্ষণ বাড়বে বরং। সব 'ব্লকিং'য়ের ওয়ার্কারাউন্ড আছে। মাঝখান দিয়ে শুধু শুধু খরচ হবে কোটি টাকা। এখানে আমার ধারনা, ব্যাপারটা হচ্ছে সন্তান ধারণের দশ মাসের মতো। এটাকে কমানোর ব্যবস্থা নেই। তবে সময়টাকে পার হতে দিতে হবে সবাইকে।  বর্তমানের চল হচ্ছে ইউজার জেনারেটেড কনটেন্ট, সাইট ব্লক করে সুবিধা করতে পারেনি কোন সরকার। কনটেন্ট নিয়ে সমস্যা হলে কথা বলুন কনটেন্ট তৈরিকারকের সঙ্গে। দরকার মতো আইনগত সিদ্ধান্ত নিন তাদের বিরুদ্ধে। 

আর যাই করুন মুক্ত ইন্টারনেটকে এমন কিছু করবেন না যাতে জিনিসটা মুখ থুবড়ে পড়ে - আমাদের দেশেই। এমনিতেই পিছিয়ে আছি আমরা, সামনে এগুতে হবে দ্বিগুণ গতিতে। 


### ইন্টারনেট মাল্টিপ্লায়ার

---

> The highest quality of thinking cannot emerge without learning. Learning can’t happen without mistakes.
>
> ― Liz Wiseman

মাল্টিপ্লায়ারের ধারণা পেয়েছিলাম আন্দ্রিয়ার কাছ থেকে। আন্দ্রিয়া কুপার্স। আরে না! বেটি কুপার্স হলে তো বর্তে যেতাম! মেডিকেল স্টুডেন্ট। আগাস্টার মতো ভুতুড়ে শহরে যার সাথে দেখা হয় – সে হয় ডাক্তার নয়তো হেলথকেয়ার সিস্টেমের সাথে কোনো না কোনো ভাবে কানেক্টেড। ভুতুড়ে মানে সন্ধার পর কুপি ছাড়া বাকি সব লক্ষণই উপস্থিত। স্কুলে যাই হেঁটে হেঁটে। সাইকেল কিনিনি তখনো। আবার গাড়ির মানে প্রি-ওনড \(আমাদের ভাষায় সেকেন্ড-থার্ডহ্যান্ড\) গাড়ির দাম সাইকেলের থেকে সস্তা। বেশ দুরে স্কুল – পয়তাল্লিশ মিনিটের হাঁটা। মেয়েটা লক্ষ্য করেছে হয়তোবা। পিএক্সে দেখা হয়েছে কয়েকবার। পিএক্স হচ্ছে মিলিটারি বেজের ওয়াল-মার্ট। হাঁটতে খারাপ লাগে না। দুরের ব্লুবেরির বাগান দেখতে দেখতে চলে যেতাম স্কুলে। সেদিনের ব্যাগটা ভারী ছিল বোধহয়।

‘তোমার ওদিক দিয়েই যাচ্ছি আমি, কেয়ার ফর আ লিফ্ট?’ চশমা ছাড়াই মেয়েটাকে ভালো লাগছিলো বরং। চোখে চোখে রাখলো সে, মুখে চাপা হাসি।

অফ গার্ড অবস্থায় পেলো নাকি মেয়েটা আমাকে? ‘অসম্ভব ধন্যবাদ তোমাকে।’ ঝামেলা এড়াতে চাইলাম। বয়ফ্রেন্ড থাকবে তো অবশ্যই। দেখলে কি না কি হয়?

‘আই উড রাদার ওয়াক। জিজ্ঞাসা করার জন্য ধন্যবাদ।’

পরে কি হলো তার থেকে আসি বরং আন্দ্রিয়া’র মাল্টিপ্লায়ারের গল্পে। স্বভাবতই খুব এক্সপেনসিভ হবার কারণে স্কলারশিপ ছাড়া মেডিকেল স্কুলে পড়া দুস্কর। মধ্যম আয়ের পরিবার থেকে মেডিকেল স্কুলে পড়তে এসে সর্ষে ফুল দেখা শুরু করলো শুরুতেই। গ্রান্ট আর স্কলারশিপ খুঁজতে খুঁজতে পাগল হয়ে যাবার জোগাড় আন্দ্রিয়ার। সেমুহুর্তে একটা ক্লাসিফাইড অ্যাড পেলো স্কুলের নোটিশবোর্ডে। যোগাযোগ পোস্টবক্সের মাধ্যমে। 'অ্যানোমিটি' রাখতে চাইছে মহিলা। স্কুলের গ্রেড আর কি কি যেনো পাঠাতে বলেছিলো ওকে। শর্ত একটাই। পুরো স্কুলের খরচ দেবে মহিলা। প্রতিষ্ঠা পাবার পর তাকেও দুজন গরীব মেধাবীর খরচ যোগাতে হবে – ওই মেড স্কুলে।

ব্রডব্যান্ডের এমপ্লয়মেন্ট মাল্টিপ্লায়ার ঢালাওভাবে হিসেব করা কষ্টকর হলেও কান্ট্রি-স্পেসিফিক মাল্টিপ্লায়ার বের করে ফেলেছেন সেসব দেশের অর্থনীতিবিদগণ। অন্য দেশের উপর সরাসরি সেটা প্রয়োগ না করা গেলেও সম্ভাব্য এমপ্লয়মেন্ট গেইনের ধারণা পাওয়া যাবে ওটা থেকে।

একটা সহজ গড় এস্টিমেশনে দেখা যায় যে একটা সম্ভাব্য ব্রডব্যান্ড কাজ ২.৭৮টা পরোক্ষ মানে ইন্ডিউসড কাজ তৈরী করবে। একটা লোক যে অপারেটরে কাজ পাচ্ছে সে জেনারেট করছে ১.১৭টা স্পিলওভার মানে অতিরিক্ত কাজ। মানে ওই লোকটা মোবাইল অপারেটরে চাকরি পাবার ফলে তৈরী করছে স্পিলওভার মোবাইল রিচার্জ ব্যবস্যা। মোবাইল হ্যান্ডসেট বিক্রি আর সারাইয়ের কথা আর নাই বা তুললাম এখানে।

সে থেকে ধারণা করা যায় যে – সঠিকভাবে ব্রডব্যান্ডের ডেপ্লয় হলে এক ব্রডব্যান্ড কাজ থেকে ২.৫ থেকে ৪.০টা অতিরিক্ত কাজ বা চাকুরী তৈরী হবে। আবার বেশ কিছু সমীক্ষায় কর্মসংস্থান সৃষ্টির হারেরও উপর এই ব্রডব্যান্ড কাজের প্রভাব বের করা গেছে। লাতিন আমেরিকার বারোটা দেশে হিসেব করে দেখা গেছে যে তাদের আট শতাংশ ব্রডব্যান্ড সংযোগ বাড়ার ফলে কর্মসংস্থানের হার সেভাবেই বেড়েছে।

গল্প মনে হচ্ছে?

